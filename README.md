勤勉之道无他，在有恒而已。良马虽善走，而力疲气竭，中道即止。驽马徐行弗间，或反先至焉。是故举一事，学一术，苟进取不已，必有成功之一日，在善用其精力耳。今人或有志于学，一旦发愤，不分昼夜，数十日后，怠心渐生，终以废学。孔子曰：“欲速则不达。”孟子曰：”其进锐者其退速。”此之谓也。
有种树者，树茂而果繁，他人莫及也。或问其术，则曰：“吾无他巧，但识物性，辨土宜，培壅①有道，灌溉以时耳。凡人于初植者，恒朝夕审视，吾听其自然，若不以为意。植之既久，人已厌忘，吾则加勤焉。”
宋有悯其苗之不长而揠之者，芒芒然归，谓其人曰：“今日病矣，予助苗长矣。”其子趋往视之，苗则槁矣。
观此二者，则知修业之道矣。立志苟坚，执事苟专，必不在一日增进，自矜功效也。百里为期，捷行九十里而止，不可谓已至。事求有济，功贵其成，修业者其念之哉。
